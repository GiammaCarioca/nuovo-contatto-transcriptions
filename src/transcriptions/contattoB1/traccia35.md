---
title: 'Traccia 35'
displayOrder: 35
chapter: "Unità 0: Pronti e via! Noi che studiamo l'italiano"
tags:
---

■ Interlanguage, buongiorno.

● Buongiorno, senta, volevo avere delle informazioni sui corsi di italiano per stranieri.

■ Sì, sa già quali corsi Le interessano?

● Mah, volevo un po’ sapere che corsi... che tipo di corsi avete...

■ Allora, abbiamo sostanzialmente due diversi tipi di corsi: abbiamo dei corsi non intensivi che durano circa quattro mesi, e questi corsi non intensivi hanno quattro ore di lezione alla settimana su due giorni, quindi due giorni, due ore.

● Di mattina o di pomeriggio?

■ Tendenzialmente i corsi sono nel primo pomeriggio, quindi due ore in un giorno e due ore un altro giorno della stessa settimana.

● E avete anche dei corsi estivi?

■ Sì, abbiamo anche dei corsi estivi nel mese di luglio, ma in questo caso sono dei corsi intensivi, nel senso che ci sono cinque ore di lezione tutti i giorni per cinque giorni alla settimana.

● Cinque ore...

■ Dal lunedì al venerdì.

● Quindi mattina e pomeriggio.

■ Sì, allora, le lezioni iniziano la mattina alle 9.30 fino alle 12.30 e poi c’è una pausa pranzo e... le lezioni riprendono poi alle 2 fino alle 4.

● Mmm, per quattro settimane. E senta... volevo chiedere anche un’altra informazione. Dunque, io sto chiedendo queste informazioni per una ragazza che verrà alla pari a casa mia, quindi lei è ospite. Però dovrebbe venire anche una sua amica che invece cerca un alloggio. Date una mano agli studenti a
trovare una sistemazione oppure no?

■ Sì, se richiesto dagli studenti possiamo dare una mano, ma... questo... come dire, l’alloggio lo troviamo soltanto per il corso estivo, quindi per il corso intensivo.

● Sì, sì, è quello che interessa a me. E di che tipo di sistemazione si tratta?

■ Mah, le sistemazioni possono essere diverse, per esempio possiamo trovare una camera presso una famiglia, una camera singola oppure una camera doppia se sono due persone, come mi diceva, oppure ci può essere una camera in un pensionato oppure all’ostello della gioventù, insomma ci sono
diverse possibilità.

● Ho capito. Senta, un’ultima informazione, quindi m’ha detto quattro settimane... cinque ore al giorno, 25 ore, volevo sapere così indicativamente i costi del corso.

■ Allora, il corso intensivo per quattro settimane costa 530 euro.

● 530. E senta, entro quando bisogna iscriversi?

■ Mah, se riesce sarebbe l’ideale se si potesse iscrivere per la fine di maggio.

● Fine maggio. Senta, un’altra cosa, come fa uno quando si iscrive a sapere a che corso si deve iscrivere, a che livello...

■ Mah, è semplice, il primo giorno di corso c’è un test, in cui gli studenti vengono divisi per livello.

● Ah, ho capito. Va bene. Senta, intanto La ringrazio delle informazioni che mi ha dato e poi... vi richiamerò.

■ Va bene, d’accordo.

● Grazie mille, arrivederci.

■ Arrivederci.
