---
title: 'Traccia 48'
displayOrder: 48
chapter: 'Unità 3: Su dai, andiamo!'
tags:
---

**Intervistatrice** Allora sono qui con due studenti universitari. Posso chiedervi il vostro nome e l’età?

**Pietro** Io sono Pietro, ho 19 anni.

**Marta** Io sono Marta e ne ho 21.

**Intervistatrice** Allora, che genere di musica ascoltate di solito e quando ascoltate la musica?

**Pietro** Mah, io ascolto la musica un po’ di tutti i generi, in realtà però il mio genere preferito è il rock, ma mi piacciono anche molto la musica blues oppure il jazz.

**Intervistatrice** E quando la ascolti?

**Pietro** La ascolto... la ascolto sempre, quando ho un po’ di tempo libero, per cui o sul treno la ascolto dal telefono, oppure quando sono a casa in camera mia ascolto... ascolto la musica.

**Intervistatrice** E tu invece Marta?

**Marta** Anche a me piacciono un po’ tutti i generi, però preferisco magari la musica folk italiano e i cantautori italiani perché ascoltandola per lo più andando in università in treno, mi piace ascoltare le parole e quindi concentrarmi sui testi.

**Intervistatrice** E quali sono i vostri cantanti preferiti?

**Pietro** Il mio gruppo preferito in assoluto sono i Led Zeppelin, perché me li facevano ascoltare i miei genitori quando ero bambino e quindi con il passare del tempo mi sono affezionato a... a loro.

**Marta** A me, beh, appunto, dicevo che mi piacciono molto i cantautori italiani e sono particolarmente affezionata a Francesco Guccini e Francesco De Gregori. Però mi sono rimasti nel cuore anche molto due cantanti della mia adolescenza che sono Tiziano Ferro e Jovanotti.

**Intervistatrice** E tu Pietro invece non ascolti mai musica italiana?

**Pietro** Sì, mi piace... mi piacciono molti artisti di musica italiana, per cui per esempio Fabrizio De André per quanto riguarda la musica cantautorale ma anche i Modena City Ramblers, e ascolto anche un po’ di rap tra cui, un artista che mi piace molto, è Caparezza.

**Intervistatrice** Caparezza, ho capito. E invece la musica classica non la ascoltate mai?

**Pietro** No, in genere non ascolto musica classica: non è il mio genere preferito.

**Marta** Io la ascolto poco, e... per lo più nei momenti di studio perché aiuta la concentrazione.

**Intervistatrice** E invece i concerti dal vivo? Avete visto qualche concerto? Vi piace andare ai concerti?

**Pietro** Sì, mi piace molto andare ai concerti. Mi piace... mi piace il fatto di stare in mezzo alla gente e di vedere il mio artista preferito che è lì a pochi metri da me che sta suonando ed è lì in carne e ossa. E il
concerto più bello a cui io sia mai stato è stato qualche anno fa, era un concerto dei Deep Purple, che sono un altro gruppo con cui sono cresciuto, che mi facevano ascoltare i miei genitori quando ero piccolo, e quindi è stato... un po’ come coronare un sogno.

**Marta** Anche a me piace molto andare ai concerti. Il più bello a cui sono stata è stato un concerto di Caparezza, un artista citato anche prima da Pietro, perché i suoi concerti sono sempre molto teatrali, hanno una scenografia molto bella e lui è molto coinvolgente e... è sempre bello anche guardarlo.
[...]

**Intervistatrice** E invece i programmi musicali in televisione li seguite? Seguite, per esempio, i talent show come _X Factor_ o _The Voice_?

**Pietro** Mmm, no, mi è capitato qualche volta di vederne qualche puntata però non è proprio il mio genere di musica.

**Marta** Io invece li guardo, mi piacciono perché li guardo un po’ alla sera per rilassarmi e poi mi faccio coinvolgere anche dalle storie dei vari cantanti ed è bello affezionarsi e vedere poi di settimana in settimana come sviluppano anche le loro canzoni.
