---
title: 'Traccia 49'
displayOrder: 49
chapter: 'Unità 3: Su dai, andiamo!'
tags:
---

**Intervistatrice** E oltre a... ascoltarla la musica, la fate anche? Suonate qualche strumento?

**Marta** Io non suono nessuno strumento musicale.

**Pietro** Io sì invece, suono il basso elettrico.

**Intervistatrice** Ho capito. Pietro allora dicevi, suoni il basso elettrico in qualche gruppo, immagino.

**Pietro** Sì, suono in un gruppo che fa musica folk. Musica folk di ispirazione irlandese ma anche italiana, qui del Nord Italia, di artisti come Davide Van De Sfroos, ma facciamo anche molta musica cantautorale, per cui ancora Fabrizio De André, Modena City Ramblers...

**Intervistatrice** E fate anche concerti?

**Pietro** Sì, facciamo... facciamo spesso dei concerti a delle feste di paese, oppure alle sagre, in quei posti dove la gente è ancora attaccata alla tradizione e quindi ha voglia di ascoltare della musica che siafacile da ascoltare, non troppo forte, allegra e ballabile.

**Intervistatrice** E come è nato il vostro gruppo?

**Pietro** Mah, sono due miei amici che sono appassionati di musica folk e avevano deciso di... di fondare un gruppo. Allora, siccome gli serviva un bassista, hanno chiesto a me e poi, con il passare del tempo, abbiamo trovato gli altri membri, così abbiamo iniziato a fare le prove e i nostri primi concertini, e adesso siamo qui.

**Intervistatrice** E quanti siete a suonare in questo gruppo?

**Pietro** Siamo in sette.

**Intervistatrice** In sette? E quali strumenti suonate?

**Pietro** Beh, io suono il basso elettrico, poi ci sono la batteria, la chitarra, ma anche gli strumenti un pochino più tipici della tradizione folk, per cui il violino, i flauti, il mandolino, la fisarmonica, il tamburello, gli strumenti così.

**Intervistatrice** Ho capito, e immagino che vi dovrete trovare per fare le prove. Siete tutti studenti? Quando trovate il tempo di fare le prove?

**Pietro** Beh, sì, siamo tutti studenti universitari, e quindi trovare il tempo per fare le prove non è facile. Siamo riusciti a incastrare la domenica sera, che bene o male tutti siamo liberi, e quindi riusciamo a provare almeno una volta a settimana tutte le domeniche sera, anche se il giorno dopo alle sei dobbiamo svegliarci per andare in università.
