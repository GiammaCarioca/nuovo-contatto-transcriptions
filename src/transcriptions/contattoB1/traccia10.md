---
title: 'Traccia 10'
displayOrder: 10
chapter: 'Unità 2: Io vorrei andare in Sardegna, ma...'
tags:
---

**Gianna** Pronto?

**Silvia** Ciao Gianna, sono Silvia, come va?

**Gianna** Ciao Silvia! Bene, e voi? Ma siete già tornati dalle vacanze?

**Silvia** Eh sì, siamo tornati l’altro ieri purtroppo. Di solito facciamo almeno due settimane, ma quest’anno avevamo solo dieci giorni... e voi, quando partite?

**Gianna** Mah, sicuramente andiamo in Liguria qualche giorno a Ferragosto, e poi dovremmo andar via all’inizio di settembre, ma non abbiamo ancora organizzato nulla...

**Silvia** Ma non avevate deciso di fare una vacanza al mare in bicicletta con Delia e Sergio?

**Gianna** Sì, l’idea sarebbe quella, ma ancora non sappiamo dove... Io vorrei andare in Sardegna.

**Silvia** Bello!

**Gianna** Il mare è splendido in Sardegna, e poi ci sono un sacco di cose da vedere e ho sentito alla radio una trasmissione su un bellissimo percorso nella penisola del Sinis. Ma Ivo non ne vuole sapere, dice che morirebbe pedalando sotto il sole, che il viaggio è lungo e complicato perché bisogna prendere il
treno e poi il traghetto e poi di nuovo il treno...

**Silvia** Beh, è vero, il viaggio è un po’ lungo.

**Gianna** Secondo me è l’idea della bicicletta che non lo convince. Sai, Ivo è pigro, la vacanza sportiva non lo attira molto. Se fosse per lui, andrebbe di nuovo dai suoi in Liguria, ma io non ne ho proprio voglia...

**Silvia** Beh, anch’io al suo posto esiterei un po’, pedalare tutti giorni è davvero faticoso e poi in Sardegna fa veramente caldo... Forse dovreste pensare a un posto dove fare delle gite brevi, sempre in bicicletta ma magari di una giornata, affittando le biciclette sul posto... Sai, mia sorella ad esempio è appena tornata dall’Elba e mi diceva che hanno fatto un sacco di cose: bicicletta, cavallo, persino una camminata in montagna!

**Gianna** L’Elba? Non ci avevo pensato! Beh, ci sono andata diverse volte da piccola. È vero che il paesaggio è molto vario, e poi è vicino, mentre per la Sardegna il viaggio in traghetto è veramente lungo... Ma dove stava tua sorella? In albergo?

**Silvia** No, guarda, mi sembra che abbiano affittato una roulotte in un campeggio. M’ha detto che era un po’ caro, però si sono trovati molto bene. Se vuoi... Mah, potresti chiamarla e farti dare l’indirizzo del posto...

**Gianna** Eh, buona idea. Senti, dovrei avere il suo numero da qualche parte... no, non ne sono molto sicura. Potresti darmelo, per cortesia?

**Silvia** Certo, guarda, ti do il cellulare, così sei sicura di trovarla. Hai da scrivere?

**Gianna** Eh, aspetta un secondo... Ok, sì.

**Silvia** È il 336 3902457.

**Gianna** Ok, grazie mille, ti farò sapere...

**Silvia** Ciao!

**Gianna** Ciao Silvia!
