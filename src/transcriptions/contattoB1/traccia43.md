---
title: 'Traccia 43'
displayOrder: 43
chapter: 'Unità 2: Io vorrei andare in Sardegna, ma...'
tags:
---

**Donna** Conosciamo la Sardegna in bicicletta: un itinerario della penisola del Sinis, dalla zona Oristano all’altopiano della Giara. Da che parte della penisola parte il nostro itinerario?

**Uomo** Allora, l’itinerario può partire sicuramente da Cabras, famosa per il... per il suo stagno, dove vengono allevati muggini e dove viene prodotta probabilmente la miglior bottarga d’Italia. La zona si... offre direi in maniera ideale ai ciclisti, in quanto da un punto di vista paesaggistico offre scorci incredibili sul mare di Sardegna, straordinario. Siamo nella costa occidentale vicino ad Oristano. La costa si... si caratterizza in alcuni punti per altissime falesie, in altri punti per spiagge bianchissime di
quarzo, dove la... diciamo la presenza umana è veramente... veramente ridotta. Ma soprattutto ci sono delle strade ideali da percorrere in bicicletta, in quanto non presentano alcuna difficoltà. Si sviluppano praticamente in pianura con leggerissimi saliscendi, e offrono un... diciamo così, uno spaccato di Sardegna dove... diciamo, il continente si sente ancora più lontano di quello che in realtà è.

**Donna** La pavimentazione della strada cos’è, terreno battuto?

**Uomo** Sì, ci sono strade asfaltate, sempre stradine secondarie, ovviamente. Oppure anche dei... dei percorsi su... diciamo fondo battuto dove sarebbe consigliabile utilizzare una mountain bike. E poi è molto interessante nella zona sud della penisola fare un giro che parte appunto da Cabras e avvicinarsi verso San Giovanni di Sinis, che è un villaggio di pescatori dove ci sono delle case molto molto interessanti, anche per architettura, in quanto sono... ancora presentano, diciamo, una struttura molto tradizionale. E poi soprattutto la città di Tharros, che è una città fenicia costruita su resti di una... di una città nuragica, in posizione straordinaria tra il golfo di Oristano e il mar di Sardegna.
