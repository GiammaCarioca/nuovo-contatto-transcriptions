---
title: 'Traccia 23'
displayOrder: 23
chapter: 'Unità 4: Come ha saputo di questo lavoro?'
tags:
---

Traccia 23

■ Buonasera, si accomodi. Sono Giovanni Disco, responsabile del personale.

● Salve, sono Marta Rossi.

■ Salve, signora Marta. Lei è qui per il colloquio in merito a...?

● Eh, sono qui per il posto di segretaria di direzione.

■ Ah, sì. Come ha saputo di questo posto?

● Eh, niente, sono iscritta alla newsletter via mail del sito _Cercalavoro_. E... è lì che ho visto l’annuncio e quindi vi ho mandato il curriculum. E poi mi hanno richiamata per fissare un colloquio.

■ Sì, in effetti, è da pochi giorni che abbiamo messo questo annuncio sul giornale. Lei è uno dei primi colloqui che facciamo. Mi dica. Qual è la Sua formazione scolastica?

● Allora, io sono diplomata al liceo scientifico. E... ho da poco conseguito una laurea breve in Lingue. 110. Conosco l’inglese a livello ottimo e il tedesco a livello buono. Poi ho fatto l’Erasmus all’Università
di Manchester per un anno. E... e niente, per due estati ho fatto dei viaggi studio a Vienna. E... non ho nessuna esperienza lavorativa e... tranne qualche lavoretto in pizzeria, bar e anche qualche traduzione per case editrici.

■ Bene. Con il computer invece come se la cava?

● Eh... conosco il pacchetto Office e ho anche competenze con internet.

■ E con l’inglese? Come se la cava? Posso farLe qualche domanda per verificare il Suo livello?

● Sì, prego.

[...]

■ Bene. Parla molto bene inglese. È anche difficile trovare persone che parlino così bene l’inglese, oggi. Il nostro è un ambiente giovane, dinamico. Trattiamo acciaio, import-export. E siamo in notevole espansione nell’ultimo periodo. Stiamo cercando appunto una figura di segretaria di direzione, che tenga i contatti con i nostri clienti, soprattutto all’estero. Lei è flessibile a... rispetto agli orari di lavoro... a eventuali straordinari...

● Sì, sì... Sì, per il momento non ho vincoli particolari, quindi sono molto flessibile.

■ Bene. E per quanto riguarda invece trasferte all’estero?

● Eh, direi proprio di sì, anche per lunghi periodi.

■ E dica. Quale stipendio si aspetta di guadagnare?

● Beh, non so... Partire da milleduecento netti non sarebbe male.

■ Bene. Mi dica, ehm... Tre qualità e tre Suoi difetti.

● Allora... tre qualità... Beh, direi... determinata. Mi piace raggiungere gli obiettivi. Poi... collaborativa. Sì, mi piace il contatto con la gente. Poi... beh, sono una persona attenta e anche molto precisa. Come difetti... boh, direi impaziente, ansiosa e alcune volte anche collerica. Sempre per il fatto
che sono molto attenta e precisa e quindi... può diventare anche un difetto.

■ Ipotizziamo il caso in cui il Suo capo fa... fa un errore. Lei che cosa farebbe?

● Beh, penso che glielo farei notare.

■ Quindi il capo non ha sempre ragione. Guardi, per me il colloquio è finito. Non c’è problema. Analizziamo tutti questi dati con tutti gli altri... le altre persone che stiamo vedendo in questi giorni e poi Le farò sapere. Prenderò il Suo numero di telefono dal Suo curriculum e vedrò di farLe sapere qualcosa il prima possibile.

● Grazie mille. Spero di risentirLa. Buonasera.

■ Buonasera.
