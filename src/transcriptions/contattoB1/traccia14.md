---
title: 'Traccia 14'
displayOrder: 14
chapter: 'Unità 3: Su dai, andiamo!'
tags:
---

**Anna** Allora? Non sei pronto?

**Giovanni** Perché? Dove andiamo?

**Anna** Te l’ho detto diecimila volte! C’è il compleanno di Marta!

**Giovanni** No, non me l’hai detto!

**Anna** Figurati se non te l’ho detto! Ti ricordi che mi ha chiamato Marta settimana scorsa e ci ha chiesto se avevamo impegni per stasera? E tu hai anche detto che per lei avresti spostato qualsiasi impegno! Che falso!

**Giovanni** Sai che non me ne ricordo proprio. Sei sicura?

**Anna** Marta compie gli anni il 7 luglio, no? Quindi stasera è il 7 luglio... Dove sta il problema?

**Giovanni** Ma proprio stasera?

**Anna** E perché no? Se compie gli anni oggi! Eh! Scusa!

**Giovanni** Dai! Stasera c’è la partita!

**Anna** Ah, ecco! Adesso ho capito tutto. Certo che non c’è peggior sordo di chi non vuol sentire!

**Giovanni** No, dai! Italia-Germania. Te ne rendi conto? Non posso perderla, dai! Senti, stiamo qui, io e te, in rigorosa concentrazione e poi usciamo a festeggiare con tutti gli altri, anzi no, meglio ancora, chiediamo a loro di venire qui, così guardiamo la partita insieme! Troppo bello! Tifo sfrenato, birra e la bandiera della Nazionale fuori dalla finestra.

**Anna** Tu e la tua Nazionale. Lo sai che il calcio non mi piace. Anzi, sai cosa ti dico? Del tuo calcio e della tua Nazionale non me ne frega niente!

**Giovanni** Ma come no! Dai, stasera saranno tutti incollati alla TV, non ci sarà un cane in giro e vedrai che anche Luca e Marco vorranno vedere la partita.

**Anna** Ma è la festa di Marta! Non possiamo mancare e poi... mi piacerebbe molto andarci. Ecco! Su dai, usciamo!

**Giovanni** Ma ascolta, non ti sto dicendo di stare in casa tutta sera, ti sto solo chiedendo di uscire più tardi e di festeggiare poi con gli amici il compleanno di Marta e, perché no, anche la partita della Nazionale. Dai! Provo a sentirli al telefono. Guarda, sono sicuro che piacerà anche a te.

**Anna** Non ne sarei così sicura! Anche perché se poi usciamo tardi ci sarà un casino in giro, per non parlare di tutti quegli esaltati che intaseranno le strade con le macchine solo per festeggiare la Nazionale, dando per scontato che la Nazionale vinca, il che non è così sicuro, anzi, spero proprio che perda! Così magari se ne stanno tutti a casa.

**Giovanni** Ma sei pazza? Ma che cosa dici? Dai, non esagerare. Senti un po’, vedi se questa cosa ti va bene. Al parco Sant’Agostino c’è la festa della birra e l’hanno attrezzata anche con un maxi-schermo che proietta la partita. Lo sai già dove vuole andare Marta?
