---
title: 'Traccia 04'
displayOrder: 4
chapter: 'Unità 1: Che cosa è successo?'
tags:
---

**Sabina** Ciao Angela, ma cosa è successo?

**Angela** Boh, non so, c’è stato un piccolo incidente, una macchina ha urtato un motorino.

**Sabina** Accidenti! Si è fatto male qualcuno?

**Angela** No, guarda, sembra di no. Il ragazzo del motorino è là seduto, parla, sembra stia bene.

**Sabina** Meno male. Ma tu cosa ci fai qui? Non dovresti essere al lavoro?

**Angela** Sì, ma sto andando in questura a fare una denuncia perché ieri mi hanno rubato la borsa.

**Sabina** Ma va? Dove?

**Angela** Alla festa dell’Unità, ieri sera.

**Sabina** Alla festa dell’Unità? Vuoi dire che qualcuno ti ha scippato alla festa dell’Unità?

**Angela** Ma no, ma no, è colpa mia, sono la solita distratta, lascio sempre la borsa dove capita e quando c’è tanta gente...

**Sabina** Anch’io... ma com’è successo?

**Angela** Ma niente, sono andata alla festa con alcuni amici, così per fare un giro, c’era un gruppo che faceva musica _reggae_ , volevo un po’ vedere le bancarelle, i libri... e niente, prima del concerto ci siamo seduti a mangiare una pizza e...

**Sabina** Hai lasciato la borsa sulla sedia!

**Angela** No, non proprio. Ho uno zainetto che tengo di solito sulle spalle. L’avevo sulle spalle anche mentre stavo mangiando, solo che a un certo punto è suonato il cellulare, mi sono tolta lo zainetto, ho risposto e poi non me lo sono più rimesso. È rimasto lì sulla panca, vicino a me, e quando ci siamo
alzati per andare via, eh... non c’era più.

**Sabina** Cavoli! Chissà che rabbia!

**Angela** Ero furente, mi sono rovinata la serata.

**Sabina** Avevi molti soldi?

**Angela** No, non molti, però il portafogli era nuovo e comunque avevo tutti i documenti: la carta d’identità, la patente, il bancomat...

**Sabina** L’hai bloccato subito?

**Angela** Sì, per quello c’è un numero verde, ho chiamato mio fratello che ha il conto nella mia stessa banca e il numero me l’ha dato lui. Solo che adesso ci vorranno mesi di uffici e cartacce per rifare i documenti... e poi c’era il cellulare, con tutti i numeri dentro, e soprattutto un regalo di Stefano...

**Sabina** Ma no!

**Angela** Eh sì, mi aveva appena regalato una bellissima collanina di pietre con degli orecchini che avevo visto a una bancarella d’artigianato e mi era tanto piaciuta... una rabbia!!! Avrei dovuto metterla subito e invece... l’ho messa in borsa, perché secondo me non stava bene con il vestito che avevo. Che
cretina!!

**Sabina** Beh, non potevi saperlo, forse quella la potrai ricomprare...

**Angela** No, perché era l’ultima... Stefano, guarda, è stato carinissimo e per consolarmi è andato subito a cercarne un’altra, ma si sa, l’artigianato... sono pezzi unici. Così mi ha preso un anello molto simile, guarda, è stato davvero carino, mi sono quasi commossa.

**Sabina** Va be’, dai, qualcosa di positivo c’è: dici sempre che è una persona chiusa, un po’ brusca...

**Angela** Sì, è un po’ “orso”.

**Sabina** E invece è stato comprensivo, rassicurante...

**Angela** Mah... sì, forse hai ragione tu, guardiamo il lato positivo, tanto che ci posso fare?
