---
title: 'Traccia 29'
displayOrder: 29
chapter: "Unità 5: Che problema c'è?"
tags:
---

**Gabriella** Ciao Claudia, io esco, sono di corsa.

**Claudia** No, scusa Gabriella, fermati un attimo, per piacere, dobbiamo parlare! Mi puoi dire che cosa è successo in casa ieri sera? Mi sembra che tu stia proprio esagerando!

**Gabriella** Ho invitato qualche persona a cena, perché? Che problema c’è?

**Claudia** Ma come, che problema c’è? Mi stai prendendo in giro? Li vedi tutti questi piatti sporchi nel lavandino? E la casa? Hai visto in che condizioni è? Quando pensi di pulire?

**Gabriella** Dai Claudia, non esagerare, per quattro piatti sporchi. Oggi torno presto dal lavoro e sistemo, dai!

**Claudia** Ah sì? Eh no! Adesso basta! Non è giusto che io debba vivere sempre in mezzo al casino per colpa tua! Sono stufa, non ne posso più!

**Gabriella** Dai Claudia, calmati, che cosa vuoi che faccia?

**Claudia** Per cominciare mettiti a pulire questo disastro! E poi... non è solo questo, tu in casa non fai mai niente!

**Gabriella** Ma figurati, dai, sei la solita esagerata!

**Claudia** Sì, non fai la spesa, non paghi le bollette, non pulisci, niente! Non si può andare avanti così, sono la tua coinquilina, non sono mica tua madre!! Non va bene che faccia tutto io! I lavori di casa si fanno a turno!

**Gabriella** Va beh, dai, non sono una perfettina però qualche cosa la faccio anch’io. La sera cucino sempre anche per te.

**Claudia** Ma quando mai? L’avrai fatto due volte. Lo sai che è un mese che non porti fuori la spazzatura? E indovina chi lo fa al posto tuo? Io! È vero che io studio e tu lavori, ma non è che io abbia più tempo di te!! E poi non hai rispetto nei miei confronti. Rientri sempre tardi la sera e quando arrivi fai un casino terribile e te ne freghi se io sto già dormendo.

**Gabriella** Mi dispiace che tu la pensi così. Io cerco sempre di stare attenta e di non disturbarti. Beh, comunque è meglio che ti calmi un po’ perché guarda che anche tu hai i tuoi difetti. Vogliamo parlare di quanto tempo stai in bagno la mattina? Io arrivo sempre tardi al lavoro per colpa tua, ci stai delle ore e consumi anche tantissima acqua! E il tuo ragazzo? Praticamente vive da noi, è qui tutte le sere, ecco perché io esco sempre, non l’avevi capito?

**Claudia** No, sinceramente no... va be', se ti dà fastidio che venga da noi, gli chiederò di venire meno spesso.

**Gabriella** Eh sì, che mi dà fastidio, lo vedi che non sei perfetta neanche tu?

**Claudia** Dai, basta litigare. Che ne dici di andare a fare colazione insieme al bar? Te la offro io, basta che tu la finisca di lamentarti di me. E poi ti prometto che questa sera, quando torno, lavo i piatti e riordino la casa. Per te va bene?

**Gabriella** Ok, dai, usciamo. Scusa se ho alzato la voce, però sono davvero stanca, bisogna che ci chiariamo, che decidiamo bene come ci dividiamo i lavori di casa... patti chiari, amicizia lunga!

**Claudia** Patti chiari... belli precisi, come piace a te! Non ti preoccupare, ormai ti conosco. Fai sempre così.

**Gabriella** Ma che cosa dici? Non è affatto vero.

**Claudia** Eh sì che è vero! Sei sempre così.
