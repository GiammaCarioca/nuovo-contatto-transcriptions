---
title: 'Traccia 11'
displayOrder: 11
chapter: 'Unità 2: Io vorrei andare in Sardegna, ma...'
tags:
---

**Cameriera** Volete il menù?

**Donna** Sì, grazie.

**Cameriera** Vi lascio un po’ di tempo per decidere.

**Uomo** Sì, molto gentile. Allora... vediamo... mmm... aiutami un po’ con il menù. Ci sono un sacco di piatti che non conosco... eh... Per esempio: che cos’è la cotoletta alla milanese? È carne, vero?

**Donna** Sì, sì, è carne, è una fetta di vitello, una costoletta con l’osso... sai... non so se hai capito...

**Uomo** Sì, sì, credo, ma com’è cucinata?

**Donna** È impanata e poi fritta nel burro. Hai presente la Wiener Schnitzel?

**Uomo** Scusa, ma non è un piatto austriaco? Mamma mia, quando sono stato a Vienna un paio d’anni fa ne ho mangiate tantissime... però io stasera volevo veramente mangiare tipico italiano...

**Donna** Ok, sì, infatti! Ma in realtà è anche un piatto tipico di Milano. Se vuoi la differenza è che, mentre in Austria il contorno di solito è di patate bollite e cetrioli o al limite patatine fritte, in Italia si serve
col purè di patate.

**Uomo** Il purè di patate... il purè di patate non mi piace, mi sembra un po’... insipido, non so... poi la carne impanata e fritta, no, questa sera non ne ho voglia... Senti, qui parla di cous cous alla trapanese... il cous cous so cos’è, ma alla trapanese cosa significa?

**Donna** Allora, trapanese significa “di Trapani”, che è una città della Sicilia, praticamente una città sulla punta ovest dell’isola...

**Uomo** Sì... ma il cous cous io l’ho mangiato in Marocco, no? Scusa, non è un piatto tipico del Nord Africa?

**Donna** Sì, certo, ma si mangia anche in Sicilia. Di particolare è che è fatto di... a base di pesce. Molto saporito.

**Uomo** Piccante?

**Donna** Qualche volta. Di solito no però, perché è un piatto a base di pesce, anche se al Sud, certo, si mangia spesso molto piccante effettivamente...

**Uomo** Strano, comunque, il cous cous in Italia...

**Donna** Pensa che a San Vito lo Capo, che è sempre una città della Sicilia, a settembre c’è il Cous Cous Fest, dove, tra le altre cose, si tiene un concorso di cous cous con cuochi che vengono da tutto il mondo.

**Uomo** Ma dai! Non ci credo, non ci credo...

**Donna** Sì, ci sono stata e ne ho mangiati di buonissimi... piccanti, dolci, speziati, alcuni delicati...

**Uomo** Va bene, va bene, andiamo avanti con il menù... crespelle al gorgonzola e radicchio... Che cosa sono le crespelle e, soprattutto, che cos’è il gorgonzola? Gorgonzola? Cos’è il gorgonzola? In effetti non conosco nemmeno il radicchio!

**Donna** Allora... le crespelle sono come le crêpes francesi e il gorgonzola è un formaggio molto saporito... come posso spiegarti, tipo... il blue cheese... il formaggio inglese... un po’ più dolce e cremoso però... si abbina bene con il radicchio trevigiano che è un’insalata tipica del Veneto dal sapore amarognolo.

**Uomo** Amarognolo?

**Donna** Sì, insomma, un po’ amaro... ma non troppo.

**Uomo** Va bene, va bene, sì, credo che prenderò questo... E tu?

**Donna** Io prendo il risotto alla milanese.

**Uomo** Il risotto milanese? Com’è?

**Donna** È il tipico risotto italiano, con l’aggiunta dello zafferano che gli dà quel sapore leggermente speziato e un colore giallo molto caratteristico. Poi sopra una bella grattata di Parmigiano Reggiano.
Anche questo è un primo piatto tipico di Milano.

**Uomo** Quante cose sto imparando sulla cucina italiana. Senti, e cosa beviamo? Del vino?

**Donna** Ma sì, io direi del prosecco. Di solito si beve come aperitivo o col dolce, ma a me piace anche a cena...

**Uomo** E questo vino... è bianco, rosso...?

**Donna** È un vino bianco, secco e mosso, come si dice in Italia.

**Uomo** Mosso?

**Donna** Sì, insomma, un po’ frizzante ma non troppo, un po’ come lo champagne...

**Uomo** Ok, va bene, possiamo chiamare il cameriere. E pensare che della cucina italiana conoscevo solo la pizza, la pasta e le lasagne...

**Donna** Eh, in effetti quelle sono le cose più conosciute all’estero ma la cucina italiana è molto più varia... Comunque, per esempio, la pizza assomiglia anche a un piatto tipico della Turchia dove si chiama _lahmacun_.
