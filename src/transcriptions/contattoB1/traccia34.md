---
title: 'Traccia 34'
displayOrder: 34
chapter: "Unità 0: Pronti e via! Noi che studiamo l'italiano"
tags:
---

**Amica** Senti, allora il viaggio a Londra com’è andato?

**Monica** Mah, guarda, l’andata è stato un vero disastro.

**Amica** Come mai? Cosa ti è successo?

**Monica** Mah, son partita la sera da Malpensa e faceva un freddo terribile, era già sotto zero.

**Amica** Ah, davvero?

**Monica** Sì, poi siamo arrivati in orario però non riuscivamo ad atterrare... non so, sembrava che ci fosse del ghiaccio sulla pista.

**Amica** Ma va? Addirittura?

**Monica** Sì, dicevano così. In ogni caso siamo atterrati alle 10.40 come previsto.

**Amica** Bene! E poi? Che cosa è successo?

**Monica** Eh, il problema è stato che poi ho aspettato la valigia per un’ora, e intanto, mentre aspettavo la valigia, ho telefonato alla famiglia dicendo che ero arrivata e che avrei preso la metropolitana.

**Amica** Ah...

**Monica** Solo che ho aspettato un’ora e poi mi sono accorta che la valigia non c’era.

**Amica** Oddio!

**Monica** Eh, evidentemente era dispersa e quindi sono andata a far la denuncia. Non ti dico, col mio inglese ho perso almeno mezz’ora, non riuscivo neanche a spiegare come fosse la valigia.

**Amica** Eh, immagino, eri anche un po’ agitata per quello che era successo.

**Monica** Eh sì... anche perché ero preoccupata per la metropolitana, e infatti ho preso al volo l’ultima metropolitana e la famiglia doveva aspettarmi alla fermata. Sono arrivata, sono uscita, però non c’era nessuno!

**Amica** Come non c’era nessuno, scherzi?

**Monica** No, il problema è stato che – ho capito poi – che loro in realtà erano in macchina perché faceva freddo, e cercavano di vedere se arrivava qualcuno con una valigia, solo che io non avevo assolutamente niente... e quindi non mi hanno riconosciuta!

**Amica** Eh già, non ti hanno riconosciuta, certo...

**Monica** E quindi, quando ho capito che non c’era nessuno, ho cercato di telefonare ma il telefono era scarico, la mia batteria è vecchia, faceva freddo e quindi si è spento. Solo che a quel punto erano le due di notte e io ero davvero preoccupata perché non c’era in giro nessuno, poi ho visto un ragazzo che aveva il cellulare, mi sono fatta un po’ di coraggio e mi sono avvicinata, ho cercato di spiegargli la situazione e lui gentilmente mi ha lasciato telefonare dal suo cellulare e poi la famiglia è tornata a
prendermi in macchina.

**Amica** Ah, bene. E con i bagagli invece come è finita?

**Monica** Eh guarda, i bagagli... son rimasta senza niente per cinque giorni...

**Amica** Poverina...

**Monica** Poi sì, loro mi hanno riportato la valigia, ma io speravo che mi dessero anche dei soldi, perché avevo ricomprato delle cose, e invece...

**Amica** Certo, e invece niente?

**Monica** No, e invece no. Pagano solo se te la restituiscono dopo più di una settimana, credo.

**Amica** E va be’, dai, l’importante è che poi alla fine tu abbia trovato i bagagli e che la vacanza sia andata bene...

**Monica** Sì, no, poi è andata bene.

**Amica** Bene!
