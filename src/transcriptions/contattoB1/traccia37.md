---
title: 'Traccia 37'
displayOrder: 37
chapter: 'Unità 1: Che cosa è successo?'
tags:
---

**-** Due carabinieri hanno perso la vita questa mattina in un grave incidente avvenuto al km 127 dell’A26 Genova Voltri-Gravellona Toce. I due uomini si trovavano a bordo di una Fiat Punto ed erano in coda ad un’autocolonna militare, quando sono stati tamponati violentemente da un furgoncino sopraggiunto ad alta velocità. Il traffico, riferisce un comunicato di Autostrade, è tuttora bloccato in direzione Genova.

**-** Tentata rapina ieri sera a un furgone portavalori a Lodi. Il tentativo di rapina è avvenuto alle 20.30 lungo la statale 235 che dal casello autostradale porta verso Lodi. Tre guardie giurate rimaste imprigionate nel furgone ribaltato, dopo un urto violento con il camion dei banditi, sono ricoverate in ospedale.

**-** Una donna è morta nel crollo della sua casa a Oratino, vicino a Campobasso, a causa di un’esplosione probabilmente dovuta ad una fuga di gas. La tragedia è avvenuta intorno alle 4.30, quando un boato ha svegliato gli abitanti della località, ed è stato udito anche nel capoluogo molisano, distante pochi chilometri. Due edifici sono stati completamente distrutti, altri sono stati danneggiati, ma non vi sono feriti.

**-** Una leggera scossa di terremoto è stata avvertita questa mattina in provincia di Perugia. Secondo i rilievi dell’Istituto nazionale di geofisica e vulcanologia, l’evento sismico è stato registrato alle 12.27 con magnitudo 2.5. L’epicentro è stato localizzato tra i comuni di Sant’Anatolia di Narco, Scheggino e Spoleto. Dalle verifiche effettuate dalla sala Situazione Italia del Dipartimento della protezione civile non risultano danni a persone o cose.

**-** Continua il momento magico per il “Gratta e Vinci”. Nel mese di ottobre, come rende noto il Consorzio lotterie nazionali, la lotteria istantanea ha venduto 155 milioni di biglietti, con 375 milioni di euro di incassi. Rispetto al mese di settembre, quando furono venduti 146 milioni di tagliandi, l’incremento è stato pari a +6,1%. In crescita anche le vincite, che nel mese appena trascorso si sono attestate a quota 236 milioni di euro.

**-** Alla fine neve, freddo, vento forte sono arrivati. Sulle cime del Trentino la temperatura è scesa fino a -16 gradi, e su quelle abruzzesi a -4. In Trentino da ieri soffia un vento gelido, e le temperature minime sono crollate anche nel fondovalle.
