---
title: 'Traccia 03'
order: 3
layout: 'default'
chapter: 'Unità 1: E tu, dove sei andato in vacanza?'
permalink: '/trascrizioni/traccia03/'
---

Traccia 3

**Claudio** Accidenti! L’ho perso! E adesso che faccio?

[...]

**Claudio** Scusi, mi sa dire se c’è un treno diretto per Firenze?

**Impiegata** No, per Firenze questa sera diretti non ce ne sono più, però può prendere il treno delle 19.55 per Bologna e poi da lì un treno per Firenze.

**Claudio** A che ora c’è la coincidenza per Firenze?

**Impiegata** Dunque, un attimo eh... allora, il treno arriva a Bologna alle 22.15 e poi c’è un treno alle 22 e... no, no, questo è solo fino a settembre, allora, vediamo, sì, c’è un treno alle 22.40 che arriva a Firenze alle 23.55.

**Claudio** 23.55... va bene, grazie. Prendo questo. Senta, ho già il biglietto perché ho perso il treno delle 18.30. Per il treno delle 19.55 c’è da pagare qualche supplemento?

**Impiegata** Sì, c’è il supplemento Intercity fino a Bologna.

**Claudio** E quant’è?

**Impiegata** Sono 7 euro e 50.

**Claudio** Ecco. Grazie e arrivederLa.

**Impiegata** ArrivederLa.

[...]

**Claudio** Ciao, Leo. Come va?

**Leo** Ciao Claudio, che ci fai qui? È un po’ che non ci vediamo! Vai a Bologna?

**Claudio** No, vado una settimana in vacanza vicino a Firenze. E tu?

**Leo** Vado dalla mia ragazza a Parma per il fine settimana. Ma tu com’è che vai in vacanza in questa stagione?

**Claudio** No, vado a trovare degli amici che hanno un agriturismo a Vinci, in campagna. Sai, non ho fatto le vacanze quest’estate, quindi ho dovuto lavorare anche ad agosto e allora...

**Leo** Beh, non è male andare in vacanza in autunno, quando tutti lavorano. E poi il tempo è ancora bello e non fa freddo... Certo, in questa stagione non si può andare al mare, anche se...

**Claudio** Eh, no, pazienza, il mare sarà per l’anno prossimo. Adesso vorrei soprattutto riposare, fare delle passeggiate... Mi piacerebbe anche rivedere Firenze, ci sono stato solo una volta dieci anni fa, in gita scolastica. E tu, invece, dove sei andato in vacanza?

**Leo** Anch’io in Toscana, come al solito. I genitori di Giulia, la mia ragazza, hanno una casa al mare a Viareggio e così ci andiamo spesso. Quest’anno poi volevamo risparmiare, perché a Natale vorremmo fare un viaggio... penso che andremo in Australia, se avremo abbastanza soldi.

**Claudio** Ah, però, in Australia... che bello, piacerebbe anche a me, anche perché a Natale lì è piena estate! Ma senti, torniamo alla Toscana. Visto che sei un esperto, potresti darmi qualche consiglio su cosa visitare?

**Leo** Beh, a parte Firenze, che è sempre magnifica, potresti andare a San Miniato, che è molto vicino a Vinci, oppure a Pistoia... certo, in treno è un po’ difficile muoversi.

**Claudio** Ma non mi muovo in treno, gli amici di Vinci mi prestano la loro macchina...

**Leo** Allora devi assolutamente andare a vedere Volterra, che è una bellissima cittadina medievale, e San Gimignano, la città delle torri... ci siamo stati quest’estate con Giulia e ci è piaciuto moltissimo... E poi si mangia bene, il vino è ottimo... a proposito, se vai a San Gimignano potresti fermarti a pranzo a Certaldo, c’è una trattoria dove fanno ottime specialità locali...

**Claudio** Come si chiama?

**Leo** “La vecchia torre”, è proprio sulla piazza del paese. Oh, siamo a Parma, io sono arrivato. Buone vacanze, allora, ci vediamo quando torni.

**Claudio** D’accordo, ti chiamo. Buon weekend anche a te, e grazie dei consigli!
