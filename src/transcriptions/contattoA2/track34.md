---
title: 'Traccia 34'
order: 34
layout: 'default'
chapter: 'Unità 5: Come stai?'
permalink: '/trascrizioni/traccia34/'
---

Traccia 34

**Collega** Ciao, Paolo. Ma... cosa c’è? Non ti senti bene? Hai una faccia!

**Paolo** Ho un mal di testa, guarda, tremendo, ho dormito malissimo.

**Collega** Vuoi un’aspirina?

**Paolo** No, no, grazie. Ne ho già presa una stamattina, e non m’ha fatto niente. Poi c’ho un mal di stomaco, preferisco non prendere altri medicinali.

**Collega** Anche il mal di stomaco? Ma com’è che hai tutti questi problemi? La settimana scorsa avevi mal di schiena, a dicembre hai avuto due influenze... ma non sarà il caso di vedere un medico?

**Paolo** Eh sì, ci sono andato la settimana scorsa, mi ha prescritto degli esami di controllo, ma dice che è soprattutto un problema di stress. Dovrei riposare un po’ di più, stare a dieta e fare movimento... ma chi lo trova il tempo?

**Collega** Al tuo posto il tempo lo troverei, perché così ti rovini la salute, e anche l’umore. Uno non è mai molto allegro quando non sta bene.

**Paolo** Eh sì, hai ragione, ma con questo lavoro... Sono in viaggio almeno una volta alla settimana, quindi stare a dieta è impossibile, mangio quasi sempre al ristorante con qualche cliente, insomma, lavoro anche a pranzo e a cena. Mi sono iscritto a una palestra, ma non riesco ad andarci molto spesso...

**Collega** Capisco, però fare un po’ di movimento ti aiuterebbe a rilassarti e ti farebbe bene anche alla schiena. Magari basterebbe camminare un po’ di più, evitare di prendere l’auto e il taxi e andare a piedi... Poi anche se mangi fuori, puoi cercare di fare più attenzione a quello che mangi, e soprattutto bere meno caffè. Quando sei qui in ufficio, ne bevi almeno tre, quattro in una giornata! Ti fanno male! Ci credo che poi non riesci a dormire! Prenditi una spremuta, un succo di frutta...

**Paolo** Eh, va bene, va bene, sei peggio del mi’ dottore! In realtà, avrei bisogno di una bella vacanza, è dall’estate scorsa che non mi faccio un giorno di ferie...

**Collega** Potresti prenderti qualche giorno a Pasqua, magari andare alle terme... Mah, sai, io sono stata una settimana alle terme di Saturnia: bagni, massaggi, totale relax. Sono tornata come nuova!

**Paolo** Ah, le terme... potrebbe essere un’idea!

**Collega** Se vuoi ho ancora i dépliant con tutte le informazioni, gli alberghi, le prenotazioni... comunque poi trovi tutto su internet.

**Paolo** Va bene, do un’occhiata, allora. L’idea delle terme mi piace. Ma bisogna avere una richiesta del medico?

**Collega** Sì, è meglio, perché se ce l’hai, alcune cure sono gratuite.

**Paolo** Va bene, ti ringrazio dei consigli; ora però rimettiamoci a lavorare, perché fra un’ora abbiamo la riunione col direttore e non ho ancora preparato la relazione...
