---
title: 'Traccia 22'
displayOrder: 22
chapter: 'Unità 3: Mi fai vedere qualche foto della tua famiglia?'
---

Traccia 22

**Carla** Quanti album! Sono tutti di fotografie?

**Emanuela** Sì, sì. Hai visto? Ne ho tantissime. Sai, la fotografia è da sempre il mio hobby.

**Carla** Senti, allora, fammi vedere qualche foto della tua famiglia.

**Emanuela** Volentieri! Allora... qui siamo in vacanza quest’estate. Questo è Roberto, mio marito – te lo ricordi, no? – insieme a mio figlio Davide. Stanno visitando i Fori romani.

**Carla** Certo che Davide assomiglia moltissimo a tuo marito. Che scuola fa il piccolino?

**Emanuela** Ha 11 anni, fa la prima media.

**Carla** E a scuola come va?

**Emanuela** Sì, dai... è bravo... ma a dire la verità non ha proprio tanta voglia di studiare, perché in questo momento la sua grande passione è solo il calcio.

**Carla** Capisco, capisco, anche per mio figlio è proprio lo stesso...

**Emanuela** Guarda qui, invece. Qui siamo a casa dei miei genitori. Dunque... questi sono i miei fratelli, te li ricordi?

**Carla** Gianluca sì, lui era il più vecchio...

**Emanuela** No, no, no, no. Gianluca è il secondo. Sono io la sorella maggiore.

**Carla** Sì, giusto, giusto! E questa è tua sorella Paola. È molto cambiata! Quasi non la riconoscevo. Che cosa fa di bello lei adesso?

**Emanuela** Allora, lei si è sposata da due anni e vive a Roma con suo marito Leonardo, guardalo, è questo qui: sai, è il mio cognato preferito, insomma un tipo simpaticissimo.

**Carla** Si vede, si vede... E anche tuo fratello Gianluca è sposato?

**Emanuela** Allora, in verità si è sposato molto giovane e adesso è divorziato, ma per fortuna ha ottimi rapporti con la sua ex moglie. Lui è l’unico di noi tre che è rimasto a vivere in Sicilia.

**Carla** Ho capito. E tu, invece, dopo il liceo a Messina, ti sei trasferita a Torino, ricordo bene?

**Emanuela** Sì, brava. Ho abitato lì con i miei nonni durante i quattro anni di università.

**Carla** I tuoi nonni materni?

**Emanuela** Sì, sì, sì... sai, ora è rimasto solo il mio nonno Francesco perché mia nonna Maria è morta due anni fa.

**Carla** Oh, mi dispiace molto! Senti, e tornando a te, ti sei laureata in Medicina, vero?

**Emanuela** No, in Biologia.

**Carla** Ah, smemorata... sì, hai ragione!

**Emanuela** Dopo la laurea sono andata a lavorare come biologa negli Stati Uniti per ben quattro anni.

**Carla** Oh, che bello!

**Emanuela** Poi sono ritornata in Italia e ho trovato lavoro in un laboratorio qui a Padova.

**Carla** Ah, perfetto, bene... Senti, e invece i tuoi genitori, come stanno? Fammeli vedere.

**Emanuela** Bene, bene... eccoli qua. Questo è mio padre, Ninni, e questa invece è mia madre Elvira. Guarda, in questa foto sono con i loro nipoti: Valentina, che è la figlia di mia sorella Paola, e invece questi sono Allegra e Alberto, che sono i due figli di mio fratello Gianluca.

**Carla** Ah, ho capito. Carini i tuoi nipotini! E anche i tuoi genitori sono ancora molto giovanili. Quanti anni hanno?

**Emanuela** Eh insomma... mio padre ha 78 anni e mia madre invece 73. Guardali, in questa foto stanno ballando nel giardino della loro casa al mare.

**Carla** Che teneri! Ma non vivono più a Messina?

**Emanuela** Sì sì, vivono ancora in città ma hanno preso anche questa casa al mare e durante le vacanze estive io e i miei fratelli ci troviamo tutti lì da loro.

**Carla** Chissà che bello!

**Emanuela** Sì, sono proprio bei momenti, vivendo tutti lontani... e anche se ci sentiamo spesso per telefono, abbiamo poche occasioni per stare tutti insieme.

**Carla** Eh certo... Uh, dai, queste sono le foto del tuo matrimonio? Fammele vedere...

**Emanuela** Guarda questa. Qui stiamo tagliando la torta!

**Carla** Che belli! Stavate proprio bene tu e Roberto! E invece, senti, tutti questi chi sono, i tuoi parenti o di Roberto?

**Emanuela** No, no sono i miei! Sono tutti miei zii: questi sono due fratelli e queste sono le due sorelle di mia madre, che vivono tutti in Piemonte. E invece questo qui è mio zio Giuliano, l’unico fratello di mio padre e l’unico ad essere scapolo.

**Carla** Ho capito. E quindi hai anche molti cugini?

**Emanuela** Sì, ne ho ben undici, qui ne vedi solo alcuni: questo è Marco, che è il figlio di zia Sara, e invece questa qui è Lucia, la figlia di zio Tommaso...

**Carla** Ho capito... Li vedi spesso i tuoi zii e i tuoi cugini?

**Emanuela** Mah insomma, guarda, ci vediamo tutti una volta all’anno nella casa di campagna di mio nonno per festeggiare il suo compleanno. Pensa che quest’anno il mio nonnino ha compiuto ben 91 anni!

**Carla** Complimenti! E allora avete fatto una torta con novantun candeline!
