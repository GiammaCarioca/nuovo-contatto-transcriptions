---
title: 'Traccia 29'
displayOrder: 29
chapter: "Unità 4: Verrà proprio un bell'appartamento!"
---

**Agente** Linea Casa, buongiorno.

**Signor Cavagna** Sì, buongiorno, senta, sto cercando un trilocale, volevo sapere se avete qualche proposta.

**Agente** Sì certo, dove lo cerca?

**Signor Cavagna** In città o nei paesi limitrofi, non è importante, basta che sia in una zona tranquilla e ben servita.

**Agente** Quanto vuole spendere?

**Signor Cavagna** Mah, dipende, intorno ai 150 000 euro.

**Agente** Allora, in città abbiamo un appartamento quasi nuovo nel quartiere di Poggioreale.

**Signor Cavagna** Sì, la zona andrebbe bene.

**Agente** In un piccolo condominio di 14 unità, all’ultimo piano, composto da soggiorno, angolo cottura, 2 camere matrimoniali, bagno e balcone, a soli 145 000 euro.

**Signor Cavagna** Ho capito, angolo cottura ha detto, no preferirei la cucina abitabile.

**Agente** Allora in città per quel prezzo nella zona della stazione abbiamo ancora un trilocale: ristrutturato, al quarto piano, con sala, cucina abitabile, due letti, bagno, 2 balconi, cantina e box per 150 000 trattabili.

**Signor Cavagna** Ma, senta, è un condominio di quanti anni? C’è l’ascensore?

**Agente** Eh, purtroppo no, perché è un condominio piuttosto vecchio, ma l’appartamento è stato ristrutturato molto bene, hanno rifatto il bagno...

**Signor Cavagna** No, guardi, grazie, ma senza ascensore non è possibile perché abbiamo un bambino piccolo.

**Agente** Allora abbiamo qualcosa fuori città, per esempio a Ercolano, Le può interessare?

**Signor Cavagna** Sì, saranno circa 8 chilometri dalla città, giusto?

**Agente** Sì, 7-8 chilometri, abbiamo in villa di due famiglie un ampio trilocale al primo piano, con doppi servizi, 2 balconi, garage, cantina, veramente bello, nuovo, a soli 170 000 euro. È un vero affare, anche perché non ci sono spese condominiali.

**Signor Cavagna** È interessante, senta, e le camere come sono?

**Agente** Una è matrimoniale, l’altra singola e la cucina è abitabile, come la vuole Lei.

**Signor Cavagna** E quanto è grande l’appartamento?

**Agente** Sono 95 mq più i balconi.

**Signor Cavagna** E la zona com’è?

**Agente** È un quartiere residenziale, in una zona verde a 10 minuti dal centro del paese; l’appartamento è libero subito, lo vuole vedere?

**Signor Cavagna** Perché no? Io posso tutti i giorni dopo le 5.

**Agente** Domani alle 17.30? Può andar bene?

**Signor Cavagna** Sì, e senta ancora una domanda: quant’è il costo dell’agenzia?

**Agente** Il 6% sul costo dell’appartamento.
