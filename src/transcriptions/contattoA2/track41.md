---
title: 'Traccia 41'
displayOrder: 41
layout: 'layouts/transcript.html'
chapter: 'Unità 5: Come stai?'
permalink: '/trascrizioni/traccia41/'
---

Traccia 41

**Intervistatore** La cura del corpo sta diventando per molti una vera ossessione. Ecco, allora, che per ringiovanire, o per rallentare l’invecchiamento molti scelgono le cure termali. Quanto è recente questa moda?

**Esperta** In realtà non c’è nulla di nuovo sotto il sole. Già nel mondo greco del VI secolo a.C. le terme erano diffuse. E il nome stesso delle prime terme romane, _balnea_ , deriva dal greco _balanéion_ , “luogo per il bagno”. Nell’antica Roma a partire dal II secolo d.C., quando vengono costruiti i primi bagni pubblici (in realtà più per necessità igieniche che per la cura del corpo), le terme diventano un importante luogo d’incontro e di relax per tutti.
Nella prima metà dell’Ottocento in Alto Adige (allora Sud Tirolo), Merano ha il suo lancio turistico dopo che la contessa viennese Mathilde von Schwarzenberg e il suo medico personale scoprono la piccola cittadina e gli effetti benefici delle sue acque, in aggiunta alla cura del latte, dell’uva e naturalmente al clima della zona, abbastanza mite nella stagione invernale.

**Intervistatore** Come è cambiato negli ultimi decenni il mondo delle terme?

**Esperta** Oltre alle terme, negli ultimi anni si sono moltiplicati i centri benessere. Questi centri vengono sempre più frequentemente chiamati “spa”. La parola _spa_ sta per “terme” e deriva dal francese, dal nome di una cittadina del Belgio in provincia di Liegi, uno dei centri termali più antichi d’Europa. Le
spa moderne sono a tutti gli effetti una reinvenzione delle antiche terme con l’aggiunta di tutto ciò che può tonificare il corpo (massaggi, saune, bagni turchi...) e sono diventate una tra le mete turistiche preferite anche in Italia.

**Intervistatore** Perché, secondo Lei, questo successo del turismo termale?

**Esperta** Il successo del turismo termale, come dicevo, non è una novità, ma sembra che trovi oggi nuove ragioni: il maggiore benessere economico (nonostante la crisi); la maggior consapevolezza che per raggiungere la vecchiaia in buona forma bisogna prendersi cura del corpo già nella giovinezza; la necessità di una cura termale per staccare dalla routine quotidiana e, come si suol dire, cambiare aria.
