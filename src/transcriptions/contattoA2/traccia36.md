---
title: 'Traccia 36'
displayOrder: 36
chapter: 'Unità 5: Come stai?'
---

1

■ Che cosa Le è successo?

● Ho avuto un incidente col motorino.

■ Ah... Ha battuto la testa?

● No, avevo il casco. E poi la macchina che mi ha urtato andava pianissimo: sono solo caduto.

■ E che cosa Le fa male?

● La gamba, è rimasta schiacciata sotto il motorino.

■ Mmm, allora facciamo subito una radiografia.

2

■ Mi dica!

● Senta, potrebbe consigliarmi qualcosa per le punture d’insetto? Il mio bambino è stato punto dalle zanzare e il braccio si è molto gonfiato.

■ Il bambino come sta? Ha la febbre?

● Sta bene. Gli ho provato la febbre stamattina e non l’aveva.

■ Allora dovrebbe prima di tutto mettere del ghiaccio per togliere l’infiammazione, e poi Le do questa pomata da mettere tre volte al giorno. Vedrà che stasera andrà già meglio.

3

■ Allora, signora Baldi, come si sente stamattina?

● Mmm, oggi sto un po’ meglio, la ferita non mi fa più tanto male. Sono anche riuscita a mangiar qualcosa.

■ Bene, bene. Guardi, l’intervento è andato benissimo, tra qualche giorno La mandiamo a casa. Si è già alzata dal letto?

● No, mi sento ancora debole, e poi ho paura di cadere...

■ Eh sì, lo so, all’inizio non è facile, ma potrebbe farsi aiutare dall’infermiera.

● Va bene, ci proverò.

4

■ Buongiorno, signor Zetti. Allora, come va, Le è passata l’influenza?

● Eh, non mi sento molto bene. Non ho più la febbre, ma il mal di stomaco è peggiorato, mi fa molto male, soprattutto dopo mangiato.

■ Eh, per guarire bene ci vorrà qualche giorno. Intanto dovrebbe stare a dieta e bere molto. Faccia dei pasti leggeri e cerchi di riposare. Se lo stomaco non migliora, prenda queste pastiglie, due al giorno durante i pasti.

● Grazie.
