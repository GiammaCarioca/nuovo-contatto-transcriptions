---
title: 'Traccia 07'
displayOrder: 7
chapter: 'Unità 1: E tu, dove sei andato in vacanza?'
---

■ Buongiorno, mi dica...

● Buongiorno, vorremmo alcune informazioni. Siamo appena arrivati e cerchiamo un albergo per tre notti, non troppo caro...

■ Allora, vediamo un po’... Vi posso dare una lista degli alberghi con i prezzi, potete vedere tra quelli a 2 stelle, oppure potreste provare all’Ostello della Gioventù. È la sistemazione più economica, costa 30 euro a notte.

● Ah, buona idea! Dov’è l’ostello?

■ È sull’isola della Giudecca, di fronte a San Marco. Ci passa il vaporetto, il numero 82.

● Benissimo, vediamo se c’è posto lì, altrimenti cercheremo un albergo. E senta, potrebbe darci una pianta della città?

■ Sì, ce n’è una piccola che è gratuita, altrimenti ne ho una più dettagliata che è in vendita con questa guida a 5 euro.

● Le prendiamo tutt’e due, ci serve anche la guida. Avete anche i biglietti per il vaporetto?

■ No, mi dispiace, dovete andare alla biglietteria, è proprio qui fuori.

● Ci sa dire se ci sono degli abbonamenti?

■ Sì, ci sono degli abbonamenti per un giorno, tre giorni e sette giorni. Tre giorni costano 22 euro, ma forse potreste fare la Venice card che è più conveniente, soprattutto se avete meno di 30 anni...

● Che cos’è la Venice card?

■ È una tessera che vi permette di utilizzare i trasporti pubblici e di entrare anche gratuitamente in molti musei. Per tre giorni costa 35 euro.

● Ah, interessante. Si può fare qui?

■ Sì, se volete ve la faccio anche subito. Per tutti e due?

● Sì, grazie.

■ Avete un documento, per favore?

● Sì, ecco i nostri passaporti. Un’ultima cosa: per avere informazioni sugli spettacoli e le mostre che ci sono in questo momento, dove possiamo chiedere?

■ Vi do un dépliant con tutti gli eventi e le manifestazioni del mese di febbraio. Ci trovate anche i numeri di telefono degli organizzatori, così se volete saperne di più potete telefonare.

● Perfetto, La ringraziamo molto.

■ Di nulla. Buone vacanze!
