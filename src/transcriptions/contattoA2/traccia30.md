---
title: 'Traccia 30'
displayOrder: 30
chapter: "Unità 4: Verrà proprio un bell'appartamento!"
---

**Amica** Allora avete comprato casa!

**Signora Cavagna** Eh sì, siamo anche molto soddisfatti. Dai, siediti che ti faccio vedere la piantina dell’appartamento. Guarda, allora, si entra direttamente nel soggiorno, che è collegato alla cucina.

**Amica** Ah, però! Bello grande il soggiorno, e ha anche un bel terrazzo, carino!

**Signora Cavagna** Eh sì, in effetti è uno dei motivi che ci hanno fatto decidere per questo appartamento, perché così d’estate possiamo mangiar fuori.

**Amica** E certo! E avete già deciso come arredarlo?

**Signora Cavagna** Mah sì, più o meno... prima di tutto vorremmo cambiare il soggiorno perché, come vedi, il nostro è un po’ vecchio.

**Amica** Eh, un po’ sì.

**Signora Cavagna** Allora... qui appena entrati sulla destra metteremo un divano con una poltrona e la televisione, invece davanti al terrazzo ci sarà la zona pranzo con un tavolo grande e poi degli scaffali, insomma una libreria... Ci piacerebbe anche dividere il salotto dalla zona pranzo, penso che metteremo una credenza, però non siamo ancora sicuri...

**Amica** Sì, mi pare una bella idea, una credenza bassa, non troppo lunga, che divida un po’ le due zone, sì, sì. E la cucina?

**Signora Cavagna** Eh, anche quella dovremo cambiarla. Ti ricordi che te l’avevo già detto che il frigorifero non funzionava più tanto bene, poi il gatto mi ha rovinato tutto il legno...

**Amica** Ah, sì, il gatto! Ce l’avete ancora?

**Signora Cavagna** Sì, sì, guardalo là.

**Amica** E poi dovrete comprare anche la cameretta nuova, perché Marco adesso dorme ancora nella vostra stanza, no?

**Signora Cavagna** Eh sì, abbiamo deciso di cambiare casa proprio perché qui dove siamo non c’è una camera per il bambino.

**Amica** Eh, già.

**Signora Cavagna** Allora, la sua cameretta è l’unica che abbiamo già scelto: qui ci andrà il letto, vicino alla finestra la scrivania e l’armadio, e qui una libreria per i libri e i giochi.

**Amica** Mmm, è bella grande, quanti metri sarà?

**Signora Cavagna** Mah, sarà più o meno 5 X 4... sarà 20 metri quadri? E anche la camera matrimoniale è grande... lì invece penso che terremo il nostro letto e i comodini; poi se ci rimarranno i soldi compreremo magari un armadio nuovo, perché quello che abbiamo è piccolo...

**Amica** Mmm, e il pavimento com’è?

**Signora Cavagna** Allora, c’è il parquet in legno chiaro dappertutto tranne che in cucina e nei bagni dove ci son le piastrelle. Allora, ti piace?

**Amica** Bello! Complimenti, verrà proprio un bell’appartamento!
