---
title: 'Traccia 14'
displayOrder: 14
chapter: 'Unità 2: Cercavo qualcosa?'
---

**Commessa** Buongiorno signora, posso aiutarLa?

**Anna** Sì, grazie. Cercavo qualcosa per le feste di Natale.

**Commessa** Le serve qualcosa di elegante?

**Anna** Mah, no... qualcosa da mettere per una cena in casa di amici.

**Commessa** Aveva in mente qualcosa di particolare?

**Anna** Veramente no, una gonna oppure un paio di pantaloni e poi qualcosa da mettere sopra, una camicetta, un maglione; niente di stravagante, qualcosa di giovanile.

**Commessa** Che colori Le piacciono?

**Anna** Mi piace molto il rosso.

**Commessa** Va benissimo per Capodanno.

**Anna** Ah, ma a mio marito non piace, a lui piacciono colori meno forti, come il grigio. Ma anche l’oro o l’argento...

**Commessa** Senta signora, c’è solo l’imbarazzo della scelta. Qual è la Sua taglia?

**Anna** La 42.

**Commessa** Quindi è una small. Abbiamo questo completo grigio chiaro di seta con pantaloni e top, molto bello, giovanile, anche un po’ elegante. I pantaloni sono grigi, fatti larghi, a vita bassa, il top invece è in fantasia grigio e nero. Sopra potrebbe mettere un golfino nero e magari abbinare delle scarpe e una borsa rosse...

**Anna** Sì, come idea mi sembra buona. Ma non avrò freddo?

**Commessa** Ma no, signora, la seta è un tessuto fresco d’estate e caldo d’inverno.

**Anna** Senta, quanto costano?

**Commessa** Allora il top viene 25 euro e invece i pantaloni 50.

**Anna** I pantaloni sono un po’ cari... ma per Capodanno, va beh! Li provo allora.

**Commessa** Vuole provare anche il golfino?

**Anna** No, un golfino nero di lana l’ho appena comprato.

**Commessa** Abbiamo anche delle belle scarpe... le vuole vedere?

**Anna** No, le ho comprate due mesi fa.

**Commessa** E la borsa?

**Anna** Anche quella, l’ho comprata per il mio compleanno.

[...]

**Commessa** Come Le vanno?

**Anna** I pantaloni mi vanno bene, sono un po’ lunghi, ma forse li posso accorciare. Il top invece mi sembra un po’ stretto, non avrebbe una taglia in più?

**Commessa** Ma guardi che deve essere un po’ stretto, anzi, Le sta proprio benissimo.

**Anna** Mah, forse ha ragione Lei. Sì, è davvero un bel completo. Mi piace molto, ma sono ancora un po’ indecisa... ho paura di avere freddo. Senta, eventualmente si possono cambiare?

**Commessa** Ma certamente, ha una settimana di tempo per cambiarli, ma deve conservare lo scontrino. Allora Le faccio il conto, un paio di pantaloni e un top. Sono in tutto 75 euro.

**Anna** Ecco a Lei.

**Commessa** Ed eccoLe lo scontrino. Grazie mille e buone feste!

**Anna** Altrettanto.
