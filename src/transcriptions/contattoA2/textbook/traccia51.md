---
title: 'Traccia 51'
displayOrder: 51
chapter: 'Unità 3: Mi fai vedere qualche foto della tua famiglia?'
---

**1** Sono Giulia, ho 13 anni e faccio la terza media. Mi piace molto studiare. Seguo con attenzione le lezioni in classe e, quando torno a casa, prima di giocare o uscire con i miei compagni, faccio tutti i compiti. Ho già deciso di iscrivermi al liceo scientifico e credo che all’università farò Medicina. Mi piacerebbe molto diventare chirurgo soprattutto per aiutare la gente.

**2** Io sono Francesca, ho 19 anni. L’anno scorso sono stata bocciata, per cui sto ripetendo per la seconda volta il quarto anno dell’Istituto tecnico commerciale, che è una scuola che, a differenza del liceo, dopo i cinque anni permette di entrare subito nel mondo del lavoro. La scuola non è il mio forte, preferisco guardare la televisione o giocare al computer. Ci danno sempre troppi compiti e alcune materie, come la matematica, non mi piacciono proprio! Spero di superare l’esame di maturità e di trovare un lavoro come segretaria in un’azienda.

**3** Mi chiamo Rosalba, ho 17 anni e frequento il quarto anno del liceo linguistico. Ho la passione delle lingue. Mi piace molto quando a scuola esploriamo la geografia, la storia e la cultura dei Paesi lontani e quando facciamo esperimenti di scienze. All’università vorrei iscrivermi alla facoltà di Lingue o di Scienze della comunicazione e fare, come mio fratello, un anno di studi all’estero con il progetto Socrates.

**4** Mi chiamo Luigi, ho 16 anni e faccio il secondo anno dell’Istituto professionale per l’industria. La scuola per me è una fatica, sono anche stato bocciato in prima media. Dopo questi due anni di scuola che sono obbligatori, credo che andrò a lavorare. Non riesco a stare seduto e concentrarmi, mi piace
fare scherzi ai miei compagni e ai professori. Qualche volta perdo la calma, litigo con i miei compagni. Poi mi pento ma è troppo tardi... e colleziono note.
