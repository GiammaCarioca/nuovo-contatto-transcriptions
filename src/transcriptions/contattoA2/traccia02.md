---
title: 'Traccia 02'
displayOrder: 2
chapter: 'Unità 0: Pronti e via! Italiano, amore a prima vista'
---

**Intervistatrice** Yoshiko, dove hai imparato l’italiano?

**Yoshiko** Ho fatto due corsi di lingua in Giappone, all’Istituto italiano di cultura della mia città.

**Intervistatrice** E tu, Andy?

**Andy** Io l’ho studiato da solo, in internet, e adesso sto facendo un corso all’università.

**Intervistatrice** Che bravi! E com’è stato imparare l’italiano?

**Yoshiko** Per me è stato difficile... difficilissimo! L’italiano è molto diverso dalla mia lingua.

**Andy** Mah, a me è sembrato abbastanza facile, forse perché parlo anche il francese.

**Intervistatrice** Che cosa è stato difficile e che cosa è ancora difficile per voi nello studio della lingua italiana?

**Yoshiko** Per me all’inizio è stato difficile capire quando gli altri parlavano e imparare i verbi. Ci sono tanti tempi, tanti verbi irregolari... troppi! Anche adesso faccio ancora parecchi errori.

**Intervistatrice** E va beh, è normale. In italiano si dice “sbagliando, s’impara”. Solo chi non parla non fa errori. Andy, e per te?

**Andy** Mah, per me è difficile la pronuncia, alcuni suoni sono difficilissimi! Il suono _gli_ , le vocali... Mi piacerebbe perdere il mio accento, invece tutti mi dicono subito che sono americano.

**Intervistatrice** Anch’io quando parlo inglese ho l’accento italiano, è normale... E che cosa vi piace fare in classe?

**Yoshiko** A me piace leggere e fare esercizi... di grammatica, soprattutto, studiare bene la grammatica.

**Andy** Ah no, io preferisco parlare con i compagni, divertirmi, studiare il lessico...

**Intervistatrice** Insomma, avete gusti molto diversi. E secondo voi, qual è la cosa più importante per parlare bene una lingua?

**Yoshiko** Per me è importante la grammatica, se non si studia la grammatica si parla male. E poi leggere libri in italiano, il giornale...

**Andy** Secondo me invece la cosa più importante è parlare, anche fuori dalla classe. Noi in casa, a Milano, parliamo solo italiano, anche se siamo tre americani! Così facciamo esercizio! A volte ci sembra strano, ma ci divertiamo. E guardiamo anche la televisione in italiano, e la radio è sempre accesa, in particolare la vostra radio...
