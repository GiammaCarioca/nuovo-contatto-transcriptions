---
title: 'Traccia 02'
order: 2
layout: 'default'
chapter: 'Unità 1: Pronti e via! Italiano, amore a prima vista'
permalink: '/trascrizioni/traccia02/'
---

Yoshiko, dove hai imparato l’italiano?

Ho fatto due corsi di lingua in Giappone, all’Istituto Italiano di cultura della mia città.

E tu, Andy?

Io l’ho studiato da solo, in internet, e adesso sto facendo un corso all’università.

Che bravi! Com'è stato imparare l’italiano?

Per me è stato difficile... difficilissimo! L'italiano è molto diverso dalla mia lingua.

Mah, a me è sembrato abbastanza facile, forse perché parlo anche il francese.

Che cosa è stato difficile e che cosa è ancora difficile per voi nello studio della
lingua italiana?

Per me all’inizio è stato difficile capire quanto gli altri parlavano e imparare i verbi. Ci sono tanti tempi, tanti verbi irregolari...troppi! Anche adesso faccio ancora parecchi errori.

E va beh, è normale. In italiano si dice "sbagliando, s'impara". Solo chi non parla non fa errori. Andy, e per te?

Mah, per me è difficile la pronuncia, alcuni suoni sono difficilissimi! Il suono gli, le vocali.. Mi piacerebbe perdere il mio accento, invece tutti mi dicono subito che sono americano.

Anch’io quando parlo inglese ho l’accento italiano, è normale...

E che cosa vi piace fare in classe?

A me piace leggere e fare esercizi... di grammatica, soprattutto, studiare bene la
grammatica.

Ah no, io preferisco parlare con i compagni, divertirmi, studiare il
lessico...

Insomma, avete gusti molto diversi. E secondo voi, qual è la cosa più importante per parlare bene una lingua?

Per me è importante la grammatica, se non si studia la grammatica si parla male. E poi leggere libri in italiano, il
giornale...

Secondo me invece la cosa più importante è parlare, anche fuori dalla classe. Noi in casa, a Milano, parliamo solo italiano, anche se siamo tre americani! Così facciamo esercizio! A volte ci sembra strano, ma ci divertiamo. E guardiamo anche la televisione in italiano, e la radio è sempre accesa, in particolare la vostra radio…
