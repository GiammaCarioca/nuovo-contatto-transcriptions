---
title: 'Traccia 03'
displayOrder: 3
chapter: 'Unità 1: Ciao! Bella festa, vero?'
tags:
---

**Stefano:** Ciao! Bella festa, vero?

**Rosa:** Sì, è davvero bella e poi c’è un sacco di gente!

**Stefano:** Conosci la festeggiata?

**Rosa:** No, non la conosco, ma sono venuta con un amico che la conosce bene.

**Stefano:** Mhm. È da molto che sei qui?

**Rosa:** No, no. Sono appena arrivata. Saranno 10 minuti.

**Stefano:** E come ti chiami?

**Rosa:** Mi chiamo Rosa. Piacere.

**Stefano:** Io sono Stefano, ciao. Di dove sei?

**Rosa:** Abito in provincia di Biella, a Cossato. E tu?

**Stefano:** Io abito a Torino da qualche anno, perché lavoro in una società di Torino, ma sono siciliano, di Pachino, che è un piccolo paese: l’hai mai sentito?

**Rosa:** Ah, certo! Non è il paese della Sicilia che è più vicino all’Africa? Quello dei famosi pomodori?

**Stefano:** Sì, brava! Hai indovinato. Sei qui da sola?

**Rosa:** No, sono venuta appunto con questo mio amico che è un ragazzo francese che abita nel mio stesso palazzo. Però adesso è andato a bere qualcosa con un’altra amica e non lo vedo.

**Stefano:** Ah, ho capito. E quanti anni hai?

**Rosa:** Ho trent’anni. E tu?

**Stefano:** Prova a indovinare.

**Rosa:** Ventidue forse.

**Stefano:** No, non esagerare, venticinque.

**Rosa:** Ah, sembri più giovane. E che lavoro fai?

**Stefano:** Sono ingegnere in una multinazionale.

**Rosa:** Ah, ecco che arrivano i miei amici; vieni che te li presento. Allora, questo è Jean e lei è Christine.

**Stefano:** Piacere, Stefano.

**Jean:** Ciao, sono Jean.

**Stefano:** Scusa, puoi ripetere il tuo nome? Non ho capito!

**Jean:** Sono Jean. Sono francese.

**Stefano:** Di dove?

**Jean:** Di Parigi, ma sono qui per un po’ in Italia perché lavoro come giornalista.

**Stefano:** Ah, giornalista. Di cosa ti occupi in particolare? Sport, musica...

**Jean:** Mi occupo di sport, faccio il corrispondente sportivo.

**Stefano:** Interessante!

**Jean:** Sì, molto.

**Rosa:** Anche Christine è straniera.

**Stefano:** Ah sì? Di dove sei?

**Christine:** Sono tedesca. Sono nata in Baviera, ma ho vissuto per tanti anni a Colonia e adesso sono qui a Torino perché mio marito è italiano.

**Stefano:** E tu lavori o studi?

**Christine:** Insegno tedesco in una scuola privata.
