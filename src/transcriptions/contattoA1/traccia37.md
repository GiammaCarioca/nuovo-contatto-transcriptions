---
title: 'Traccia 37'
displayOrder: 37
chapter: 'Unità 4: Tu che cosa prendi?'
tags:
---

**Cameriere:** Ecco l’antipasto: gli affettati e l’insalata di mare.

**Matteo:** Finalmente! Ho una fame!

**Cameriere:** Per i primi avete deciso? Cosa posso portarvi?

**Signor Rossini:** Io prendo del risotto ai funghi e come secondo del pollo agli aromi e un’insalata.

**Signora Rossini:** Ah, senta, scusi, come sono i ravioli alla “fiorentina”?

**Cameriere:** Ah, sono ravioli con ripieno di verdure, formaggio e un sugo di carne. È una specialità locale.

**Signora Rossini:** I ravioli allora vanno bene.

**Cameriere:** E come secondo cosa vuole?

**Signora Rossini:** Io prenderei la bistecca alla griglia.

**Cameriere:** D’accordo. Come contorno desidera un’insalata, o delle patate arrosto o magari delle patatine fritte?

**Signora Rossini:** Dell’insalata, grazie.

**Irene:** Come primo vorrei degli spaghetti allo scoglio, ma niente secondo... altrimenti poi non riesco a dormire.

**Cameriere:** E per Lei invece?

**Matteo:** Per me delle lasagne alla bolognese.

**Cameriere:** Va bene! E come secondo? Cosa Le porto?

**Matteo:** Mhm... sono indeciso tra il pesce e la carne... facciamo una grigliata di carne.

**Cameriere:** Va bene, e di contorno?

**Matteo:** Delle patate fritte, grazie.

**Cameriere:** D’accordo. E da bere? Cosa posso portarvi?

**Signor Rossini:** Mah, direi, faccia due bottiglie, una d’acqua naturale, una frizzante e un vino, un litro di vino, Chianti.

**Cameriere:** Bene. Posso riprendere i menu?

**Signora Rossini:** Scusi, ci può portare del pane, per favore?

**Cameriere:** Certo. Glielo porto subito!

**Signor Rossini** : Allora buon appetito a tutti!

**Irene/Matteo/Signora Rossini:** Grazie! Altrettanto!

**Signor Rossini:** Matteo, mia figlia ti ha detto perché veniamo sempre il 29 di giugno?

**Matteo:** No. Perché?

**Signor Rossini:** Io e mia moglie siamo venuti qui per il nostro pranzo di nozze e tutti gli anni per festeggiare lo stesso giorno ci ritorniamo. Adesso sono già ventisei anni e non mi sembra vero! Matteo, ti piace il lo spumante?

**Matteo:** Certo.

**Signor Rossini:** Irene?

**Irene:** Io no babbo! Lo sai che non mi piace il vino! Brindo con l’acqua!

**Matteo:** Allora facciamo un brindisi agli sposi. Salute!

**Irene:** Cin cin!

**Cameriere:** Tutto bene signori?

**Signor Rossini:** Tutto benissimo. Senta, per favore, ci può portare quattro caffè?

**Cameriere:** Va bene, d’accordo. Arrivo subito, eh.

**Signor Rossini:** Scusi, ci porta anche due limoncelli per favore? Ah... senta ci porterebbe anche il conto?

**Cameriere:** Eccomi signori! Questi sono i due limoncelli che offre la casa e questo è il conto.

**Signora Rossini:** Senta, dobbiamo pagare qui o alla cassa?

**Cameriere:** Pagate pure alla cassa, per favore.

**Signor Rossini:** Grazie.
