---
title: 'Traccia 45'
displayOrder: 45
chapter: "Unità 5: Scusa, dov'è la fermata dell'autobus?"
tags:
---

**Jenny:** Scusa, hai per caso una piantina di Milano?

**Cecilia:** Sì certo. Vai al corso di italiano?

**Jenny:** No, oggi non vado al corso. Devo andare a vedere un appartamento. Ti ho detto che ieri ho telefonato a un’agenzia e...

**Cecilia:** Ah, sì, è vero! E hai già trovato un appartamento interessante? Com’è?

**Jenny:** Mah, mi sembra carino... È piccolo ma luminoso, mi hanno detto. Ci sono un soggiorno, una cucina piccolina, un bagno e una camera da letto abbastanza grande.

**Cecilia:** Beh, sembra perfetto per te. Ma come fai per i mobili?

**Jenny:** È un appartamento già arredato. In camera ci sono il letto, l’armadio e una scrivania. Invece in soggiorno ci sono il divano, una libreria e un tavolo grande per mangiare. La cucina non ha un tavolo perché è molto piccola... Beh... oggi vado a vedere e poi ti racconto... Sai dov’è questa via? È lontano da qui?

**Cecilia:** Beh sì, è abbastanza lontano.

**Jenny:** Quanto tempo ci vuole?

**Cecilia:** Beh, ci vuole mezz’ora con i mezzi pubblici.

**Jenny:** E come posso andarci?

**Cecilia:** Allora, vediamo... Devi prendere la metropolitana, linea verde fino a Piazzale Loreto, e poi cambiare. Con la linea rossa vai fino a Porta Venezia, da lì ci vogliono 5 minuti a piedi.

**Jenny:** Mhm, detesto prendere la metropolitana: c’è un sacco di gente, fa caldo, non mi piace stare sotto terra. Potrei andare in bicicletta?

**Cecilia:** In bicicletta? Ma sei matta? È pericoloso! No, non andare in bicicletta! C’è molto traffico e non ci sono piste ciclabili.

**Jenny:** E allora... c’è un autobus?

**Cecilia:** Sì, c’è il 9, ma la fermata non è molto vicina a casa nostra. Ci vuole almeno un quarto d’ora a piedi.

**Jenny:** Non importa, preferisco camminare. Dov’è la fermata?

**Cecilia:** Allora guarda... quando esci devi prendere via Macerata. Al semaforo giri a destra. Vai avanti fino a Piazza Bonomelli, poi attraversi la strada e prendi viale Brenta, che è sulla tua destra. Dopo circa 100 metri c’è la fermata dell’autobus. Fai attenzione: ci sono due fermate, la fermata del 9 è quella davanti alla farmacia.

**Jenny:** D’accordo, ho capito.

**Cecilia:** Hai il biglietto?

**Jenny:** Sì, l’ho comprato stamattina.
